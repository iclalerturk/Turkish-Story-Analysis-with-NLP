
Bir varmış bir yokmuş. Günlerden bir gün, çok güzel bir ülkede, Elif adında küçük bir kız çocuğu dünyaya gelmiş. Annesi ve babası Elif'i kucaklarına aldıklarında, sağlıklı bir şekilde doğmasına çok sevinmişler. Annesi onu her gün güzelce yediriyor, süsleyip, temiz kıyafetler giydiriyordu. Babası da her işten geldiğinde onunla eğlenceli vakitler geçiriyordu. Her geçen gün Elif biraz daha büyüyordu. Fakat günler geçtikçe, Elif de büyüdükçe, huysuz bir çocuk olmaya başlamıştı. Kimse ile eşyalarını paylaşmıyor ve arkadaşlarına da oldukça kötü davranıyormuş.

Bir gün Elif oyun oynamak için yine aynı saatte dışarı çıkmış ve yanına oyuncaklarını da almıştı. Dışarıda oyun oynayan çocukların yanlarına gitmek istedi ama yine oyuncaklarını isterler diye gitmekte kararsız kaldı. Arkadaşları o kadar eğleniyorlardı ki, en sonunda karar verip onların yanına gidebilmişti. Elif onların yanına gidince:

"Merhaba." dedi. Fakat onu gören çocuklar onu yanlarında istemediler. O gelince başka bir yere gittiler. Çocuklardan biri Elif'e: "Hadi arkadaşlar biz gidelim. Elif hep mızmızcılık yapıyor ve sadece kendi istekleri olsun istiyor. Biz kendimiz gidip güzelce oynayalım. O da anne ve babasının yanına gidip oynasın." Sonra oradaki çocuklar oradan uzaklaşmışlar, Elif'i de aralarına almak istememişlerdi. Elif bu duruma çok üzülmüştü ve hemen annesinin yanına gitmişti. Ağlayarak annesine bir şeyler anlatıyordu, ama annesi hiçbir şey anlamıyordu.

"Elif kızım. Noldu sana? Önce sakinleş bakalım. Eğer böyle yaparsan senin söylediklerinden hiçbir şey anlayamam ki." Elif, annesi öyle söyleyince sakinleşmeye çalışmış ve sonunda annesi ile konuşabilmişti. Annesine:

"Anneciğim, bugün arkadaşlarım beni aralarına almadılar. Ben mızmızcılık yapıyormuşum diye. Bir daha kimse benimle oynamayacakmış." dedi ve tekrar ağlamaya başladı. Annesi Elif'le konuşmaya başladı:

"Elif, arkadaşlarının kalbini kırmış olabilir misin? Yoksa yine huysuzluk mu yaptın onlara karşı?"

"Hayır anneciğim. Sadece oyuncaklarımı onlarla paylaşmak istemedim ve Ayşe'ye çirkinsin dedim. Sonra da bana küstüler."

"Ah kızım, neden arkadaşlarına öyle laflar söylüyorsun. Ayşe ne kadar üzülmüştür şimdi. Eğer sen arkadaşlarının böyle kalbini kırıyorsan kimse seninle konuşmaz. Ayşe'den ve arkadaşlarından özür dilemelisin kızım. Yoksa bir daha seninle arkadaş olmak istemeyebilirler. Benim akıllı kızım gidip özür dileyecek arkadaşlarından ve barışacaklar değil mi?" Annesi böyle konuşunca içi rahatlamıştı Elif'in. Yani özür dileyince tekrar barışacaklardı. Kafasını sallayarak annesine:

"Tamam, anneciğim." dedi. Ama bugün onlarla konuşmak istemedi. Çünkü o da arkadaşlarına kırılmıştı.

"Eğer beni üzerlerse yine onlara kötü sözler söyleyeceğim." diye düşünmüş. Sonra yine oyuncaklarını alarak bahçelerinde bulunan meyve ağacının yanına doğru gitmiş. Hemen Meyve Ağacı'nın dibine oturarak oynamaya başlamış. Oyuncakları ile oynarken de meyve ağacı ile konuşuyormuş:

"Meyve Ağacı, biliyor musun ben arkadaşlarımı üzmüşüm. Ama onlar da beni üzdüler. Oh olsun onlara." diye söyleyince bir anda kafasına yukarıdan meyve düşmüş ve Elif'in başı acımış. Meyve Ağacı'na kızmaya başlamış.

"Sen kötü bir ağaçsın. Hiç güzel de değilsin. Başım acıdı. Offf." diye söylenmiş. Sonra kızdığı Meyve Ağacı bir anda konuşmaya başlamış ve Elif'e:

"Asıl kötü olan sensin. Hem arkadaşlarına kötü davranıyorsun hem de herkesin kalbini kırıyor, kötü sözler söylüyorsun. İlk doğduğun zamanlarda seni çok severdim ama artık sevmeyi bırakacağım galiba." Elif en başta inanamadı bu konuşan ağaca. Söylediklerine ise üzülmüştü ve ona:

"Meyve Ağacı gerçekten ben kötü biri miyim? Benim en sevdiğim ağaç sensin ama. Neden böyle söylüyorsun?"

"Az önce arkadaşlarına kötü davrandığın için, oh olsun onlara dedin. Kimseyle eşyalarını paylaşmıyorsun ve hep huysuzluk ediyorsun. Eğer böyle yapmaya devam edersen kimse seninle arkadaş olmaz. Ben de artık seni sevmeyi bırakır ve sen gelince hiç hareket etmem, konuşmam da. Eğer insanları üzersen, onlar da seni üzer ve yalnız kalırsın. Tek başına oynar, tek başına yaşarsın. Annen baban bile seni sevmez artık böyle kötü şeyler yapmaya devam edersen. Ama ben biliyorum sen kendini düzelteceksin. Arkadaşlarından özür dileyip, onlarla barışmalısın. Tamam mı Elif?" Meyve Ağacı aynı annesi gibi konuşmuştu.

"Tamam." dedi Elif. Hatasının farkına varmıştı. Yanlış düşünmüş ve kötü hareketler yapmıştı. Hem de arkadaşlarının kalbini kırmıştı. Bir anda ağaca dönüp:

"İlk senden özür dileyeyim o zaman. Sana kötüsün dediğim için. Sen çok iyisin ve beni gerçekten seviyorsun. Beni uyardığın için teşekkür ederim." demiş. Meyce ağacı da ona:

"Asıl annene teşekkür etmen gerek. Onun söylediklerini duyup, bende sana söyledim. Hem merak etme, sen arkadaşlarından özür dilersen, onlar da seni bugün aralarına almadıkları için senden özür dilerler emin ol."

"Tamamdır, güzel ağacım. Hemen gidip onlardan özür dileyeceğim. Sonra da anneme çok teşekkür edeceğim.". Meyve ağacı, Elif'in yanında gülümseyerek:

"Sen arkadaşlarınla aranı düzeltirsen, annene en güzel teşekkür cevabını vermiş olursun." dedi gülümseyerek.
"Peki. Ben gidiyorum Meyve Ağacı'ım. Görüşürüz." diyerek ağacın yanından ayrıldı. Hemen arkadaşlarının yanına gitmiş Elif. Arkadaşları onu görünce yine sinirlenmişler ama onlardan önce Elif konuşmaya başlamış:

"Arkadaşlarım, biliyorum bana sinirlisiniz ve beni artık sevmiyorsunuz ama ben sizden özür dilemek istiyorum. Size kötü sözler söylediğim için, oyuncaklarımı paylaşmadığım için ve Ayşe'ye çirkin dediğim için. Bundan sonra bir daha böyle bir şey yapmayacağım. İstemezseniz de bir daha yanınıza gelmem. Hepinizden özür dilerim ve Ayşe senden ayrıca özür dilerim. Hepinizi çok üzdüm biliyorum." diyerek başını önüne eğmiş. Onu böyle gören arkadaşları ona gülümsemişler ve demişler ki:

"Hayır Elif. Biz seni seviyoruz. Sen böyle şeyler yapınca biz çok üzüldük ve artık seninle konuşmak istemedik. Ama sen pişman olup bizden özür dileyince çok mutlu olduk. Elbette bizimle beraber oyunlar oynayabilirsin. Bizde senden özür dileriz, seni aramıza almadığımız için. Bundan sonra hepimiz birbirimize iyi davranıp, güzelce oyunlar oynayalım tamam mı?"
"Tamam." demiş Elif. Gerçekten de Elif arkadaşlarından özür dileyince, arkadaşları da ondan özür dilemişti. Elif hatalıydı, onları üzmüştü ama onlarda Elif'i aralarına almayarak Elif'i üzmüşlerdi. Meyve Ağacı'nın dedikleri gerçekten de doğruydu. Elif onu düşünerek gülümsedi ve tek tek arkadaşlarına sarıldı. Arkadaşlarıyla beraber uzun bir zaman oyun oynadıktan sonra herkes evine gitmişti. Elif de eve gider gitmez annesine her şeyi anlatmış. Annesi kızına:

"Aferin benim güzel kızım. Sen doğru olanı yapıp, iyi davrandığın için arkadaşların seni tekrar aralarına almışlar. Her zaman iyi ve doğru olursan, kazanan sen olursun."
"Beni uyardığın için sana çok teşekkür ederim anneciğim." demiş Elif annesine. Annesi de:

"Elbette kızım. Seni ben uyaracağım, ben senin annenim, sende benim akıllı, güzel kızımsın. Hem ayrıca arkadaşlarınla aranı düzelterek bana en büyük teşekkürü etmiş oldun." demiş gülümseyerek. Elif'in aklına yine Meyve Ağacı'nın söyledikleri gelmiş. Kafasını cama doğru çevirince onunla göz göze gelmişler ve o an Meyve Ağacı ona göz kırpmış. Elif ondan sonra hep arkadaşlarıyla, ailesiyle ve Meyve Ağacı ile ömür boyu mutlu mesut yaşamış.